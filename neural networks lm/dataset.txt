موضوع : خبر 

عصر ایران ؛ کوثر شیخ‌نجدی - برای هرکس یک‌جور شروع می‌شود. گاه دردی‌ست تیرکشنده‌ که از صورت اعصابت بالا می‌رود و در برابر حرکات کمر مقاومت می‌کند. گاه دسته‌ی باریکی موی نقره‌ای که مصرانه از کنار شقیقه‌ها قد می‌کشند و هیچ رنگی حریف‌شان نیست و گاهی هم چیزی است شبیه جا گذاشتن کلیدها، پشت در ماندن‌ها و به یاد نیاوردن نام خیابان‌ها.

«میانسالی» با گام‌های خسته و کوله‌ای پر از خرده ریز به زندگی‌‌ آدم‌های دهه‌ی شصت رسیده است. دوستی پرسید: «یعنی داریم پیر می‌شیم؟» 

باورش سخت است که بالاخره ما هم پا به سن گذاشته‌ایم. شاید چون سرنوشت عجیب و غریبی داشتیم؛ گمان می‌بردیم دنیا باید رعایت حال‌مان را بکند. باید به دلیل آن‌همه محدودیت‌ و محرومیتی که هیچ نسلی پیش و پس از ما نداشته و نخواهد داشت، یک آوانسی به ما بدهد. اما بی‌هیچ ترحم و تبعیضی صبح‌گاهِ زیست عاریتی‌مان سپری شده و عصرِ روزگار ما هم فرا می‌رسد.

کانال عصر ایران در تلگرام 
از خود می‌پرسیم: «هی فلانی! این بود زندگی؟» انتخاب‌هایی نه چندان آزادانه و مطلوب و دستاوردهایی دگردیسی شده و خمانده شده و ناکام کننده. اما آیا این احساس مختص به نسل ماست؟

الیوت ژاک- روانکاو- اولین کسی بود که از اصطلاح «بحران میانسالی» استفاده کرد. او دریافت حتی نوابغ نیز در این دوران دچار احساس نارضایتی می‌شوند. مثلا دانته در 35 سالگی درست پیش از نوشتن «کمدی الهی» خویش را «گمشده‌‌ای در جنگلی تاریک» توصیف می‌کند. یا میکل‌آنژ نیز بین 40 تا 55 سالگی هیچ نقاشی نکشیده است. 
دوستی آه کشید: «یادته چه نقشه‌های بزرگی داشتیم؟ حالا فقط می‌خواهم این خانه را تمیز نگه‌ دارم، اجاره‌اش را بدهم و به درس بچه‌ها برسم.» 

میانسالی جایی است که انگار برای اولین بار دست سرد مرگ را روی شانه‌هایمان احساس می‌کنیم، صدای نفس‌های هولناکش را در گوش‌مان می‌شنویم و از خود می‌پرسیم؛ راستی از آن آرزوهای بلندپروازانه‌ی دوران جوانی چه خبر؟ در زندگیِ شغلی و خانوادگی خود کنکاش می‌کنیم و ناچاریم این حقیقتِ سخت را بپذیریم که دیگر قرار نیست دنیا را عوض کنیم و همین که از پس خودمان بربیاییم هنر کرده‌ایم!

خبر خوب اینکه نمودار خرسندی از زندگی که در میانسالی به کف دره رسیده است، به مرور و تا اواخر پیری دوباره بالا می‌رود. البته رازهای کوچکی در میان است. 

راز اول
برخی فلاسفه معتقدند «تمرکز وسواس‌گونه بر خوشحالی، بدبخت کننده است.» میانسالی جایی است که به جای تمرکز بر شادیِ بیشتر، باید بر خلق معناهای ارزشمندتر تمرکز کنیم. 

به زندگی خودمان نگاه کنیم. تبلیغات رسانه‌ای و شوآف‌های فضای مجازی مردم را به بیشتر داشتن، مدام لذت بردن، عشق‌های بی‌عیب و نقص، پروژه‌های تفریحی دست نیافتنی و سفرهای دور تشویق می‌کنند و اندوه و ملال و نرسیدن را چون عناصری دهشتناک انکار می‌کنند. جهانی پرفشار برای شاد بودنی نمایشی. انسانی که فقط هنگامی مستحق رضایت است که در اعلی درجه‌ی زیبایی و موفقیت ظاهر شود. اما آیا همین فشار برای همیشه موفق و شاد بودن نیست که غمگین‌تر و ناراضی‌ترمان می‌کند؟ آیا سبب افزایش اضطراب‌مان نمی‌شود؟ 

راز دوم
کسی گفت: «همیشه دوست داشتم نقاشی کنم.» پرسیدم «پس چرا نقاشی نمی‌کنی؟»
جواب داد «چون من دیگر نمی‌توانم نقاش بزرگی شوم!» 
مدرسه به ما یاد داده است اگر اول نباشی انگار اصلا نیستی! از اعتبار ساقطی. عجیب نیست که از لذات واقعیِ زندگی می‌گریزیم و کار مورد علاقه‌مان را انجام نمی‌دهیم. چون آن لذت‌ها معطوف به موفقیت یا دستاورد بزرگی نمی‌شوند. 

یونانیان باستان فعالیت‌های انسانی را به دو دسته تقسیم کرده بودند. کارهای «تِلیک» که معطوف به هدفی نهایی هستند؛ مانند نوشتن کتاب یا پایان نامه، ترفیع گرفتن، فارغ‌التحصیل شدن و... کارهایی که بیشتر انرژی‌مان را می‌بلعند اما موفقیت در آن‌ها فقط برای مدت کوتاهی شادی و رضایتمندی به همراه می‌آورد. خیلی زود از خودمان می‌پرسیم «همین بود؟» و بعد به ناچار دنبال دستاورد، پروژه و عشق بعدی می‌دویم. 

دسته دوم فعالیت‌ها «آتلیک» نام دارند. کارهایی که معطوف به هیچ دستاورد و هدف خاصی نیستند. شهودی، تجربه‌گرایانه و لذت‌بخش‌اند. کارهایی رها از فشارِ «تمام کردن»، «موفق شدن» و فاقد «دِد لاین» که در طول زمان شوق و شور زندگی را شعله‌ور می‌کنند. فعالیت‌هایی نظیر گوش دادن به موسیقی، وقت گذراندن با خانواده و دوستان و پرداختن به هنر بدون توجه به پاداش نهایی. در میانسالی رفتن به سمت فعالیت‌های آتلیک کمک موثری به افزایش رضایتمندی افراد می‌کند. 

راز سوم
تصمیمات گذشته به نوعی معامله با جهان بوده‌اند و تمام چیزهای خوبِ زندگی امروز ما محصول انتخاب‌ها و اولویت‌های گذشته‌ی ما است. در واقع تا اینجای زندگی چیزهایی از دست داده‌ایم اما حتما چیزهای ارزشمندی را هم به دست آورده‌ایم. نمی‌توان هم برای خرید خانه و امنیت حاصل از آن پس‌انداز کرد و هم دور دنیا را گشت. نمی‌توان از آزادیِ تجربه‌ی روابط متعدد لذت برد و همزمان از امنیت داشتنِ خانواده و لذت فرزندپروری و مزایای اجتماعی آن سود برد.

برخی معتقدند اگر خوب نگاه کنیم همیشه هر اشتباهی دستاوردی هم داشته است. شاید قوی‌تر شده‌ایم. صبورتر، دقیق‌تر و پخته‌تر. آیا با افراد و دوستان ارزشمندی آشنا شده‌ایم؟ چه تضمینی وجود دارد که راه‌های دیگر نتایج بدتری به بار نمی‌آوردند؛ یا زحمات و مشقات بیشتری تولید نمی‌کردند؟ هیچ‌کس نمی‌داند.

به طور کلی میانسالی دوره‌ی جذابی است. ما نه آن‌قدر خام و بی‌تجربه‌ایم که گیج و سردرگم در این دنیا پرسه بزنیم و نه آن‌قدر پیر و ناتوان که نتوانیم هدف وجودی خود را بازتعریف کنیم. ما محدودیت‌های خود و جهان را می‌شناسیم و هنوز قادریم خویش را فراتر از غل و زنجیرها و توقعات از پیش تعیین شده‌ی خانوادگی و اجتماعی بازسازی کنیم.

موضوع : خبر 

با ویزای الکترونیکی مشکل سفر به ایران و آمریکا برای گردشگران حل می‌شود. معاون گردشگری وزارت میراث فرهنگی گفته گردشگران نباید نگران مهر پاسپورت باشند. برای این‌کار قرار است ویزای الکترونیکی صادر شود. نوعی ویزا که پس از صدور دیگر نیازی به زدن مهر ورود و خروج نیست.
پس از تحریم‌های یکجانبه آمریکا گردشگران تمایل کمتری برای سفر به ایران دارند. آن‌ها تصور می‌کنند در صورت خوردن مهر ایران روی پاسپورت امکان گرفتن ویزای شینگن یا ویزای سفر به آمریکا را از دست می‌دهند. برای همین ایرانی‌ها هم دست به ابتکار تازه‌ای زدند.

ویزای الکترونیکی برای حل این مشکل برای گردشگران خارجی صادر می‌شود. حالا اصغر شالبافیان، معاون گردشگری در دیدار با سرهنگ نودهی رئیس پلیس مهاجرت از همکاری گردشگری با فراجا برای صدور ویزای الکترونیکی گفته است.

اجرای طرح ویزای الکترونیکی از سال ۹۷ در دستورکار بوده و به نظر می‌رسد حالا کاملا عملیاتی شده‌است. طی ۱۵ سال گذشته سفر گردشگران خارجی به ایران کاهش چشمگیری داشته‌است.

در حال حاضر عمدتا مسافرانی از چین ترکیه، عراق، عمان، روسیه و افغانستان به ایران سفر می‌کنند. تمام راسای قبلی میراث فرهنگی وعده‌های درباره درآمد گردشگری داده بودند تقریبا همه آن‌ها در انجام وعده‌ها شکست خورده‌اند.

از گردشگری به عنوان صنعت پولساز سالم نام می‌برند. صنعتی که ایران با داشتن پتانسیل‌های زیاد از درآمد آن محروم مانده است.

موضوع : خبر 

خانم نسرین پرویزی معاون واژه‌گزینی فرهنگستان زبان و ادب پارسی در توضیح این انتخاب گفته چون ترند شدن به معنی آن است که امری در کوتاه مدت مورد علاقۀ مردم قرار می‌گیرد و به همین خاطر از «گرایش» استفاده کردیم و «گرایه» را ساختیم. گرایه دقیقا به معنی «ترند» است یعنی مورد علاقه مردم و مشخصا در شبکه های اجتماعی و فضای اجتماعی.

قابل حدس است که در مقابل این واژه گزینی موضع گیری منفی صورت پذیرد با این دلایل:

1.‌ این اصطلاحات، بین‌المللی است و نسل زد و آلفا زیر بار نمی‌روند.

2. ‌برای جای‌گزینی دیر شده و قبل از رواج ترند باید می‌جنبیدند و همین تأخیر سبب می‌شود جا نیفتد.

3. ‌زبان وسیلۀ ارتباطی است و چه تفاوت می‌کند از چه واژه‌ای استفاده کنیم. مهم این است که منظورمان را منتقل کنیم. گرایه شبیه کرایه است و به سرنوشت رایانه دچار می‌شود که چون شبیه یارانه بود جا نیفتاد.

4. ‌فرهنگستان یک تشکیلات حکومتی است که برای تحمیل واژگان از مرکز ایجاد شده است. زبان باید از درون خود بجوشد و اگر قرار است واژه‌ای ساخته شود به دست نویسندگان و شاعران باشد مانند «ضرباهنگ» یا «سُم‌ضربه» که شاملو ساخته و رایج شده.

5. ‌این جور واژه سازی‌ها مثل کش‌لقمه بیشتر اسباب خنده است و مردم به کار نمی‌برند.

6. ‌مردم غم نان دارند و بیم مسایل منطقه. فکر نان باشیم که خربزه آب است. 

دربارۀ گزاره اول می‌توان گفت درست نیست چون اگر چنین بود ژاپنی ها و چینی ها و اعراب و ترک‌ها هم به کار می‌بردند حال آن که می‌بینیم معادل‌سازی می‌کنند.

کانال عصر ایران در تلگرام 
  مورد دوم از یک نظر درست است و مثال «ماهواره» بهترین نمونه است. هر چه زودتر باشد بهتر جا می افتد ولی ماهی را هر وقت از آب بگیریم تازه است.

نکته سوم را برخی در توجیه دایرۀ محدود واژگانی یا کم‌خوانی و اکتفا به گشت زدن در دینای اینترنت به جای مطالعه عمیق مطرح می‌کنند و وارد نیست. حال آن که مترجمان که تسلط بیشتری بر زبان های دیگر دارند نه.

   درباره موضوع چهارم می‌توان گفت شاید در زمان رضاشاه چنین انگیزه‌ای بوده و به دنبال پارسی سره بودند و اکنون نیز نسبت به لغات انگلیسی و فرنگی بیشتر حساسیت دارند تا عربی اما فرهنگستان از همکاری متخصصان برجسته بهره‌مند است.

 درباره نکته پنجم هم این اشاره لازم است که کش لقمه را فرهنگستان نساخت بلکه زاده ذهن نویسنده برنامه طنز تلویزیونی و البته بامزه است و مقصود را می رساند. هر چند در نام های خاص برخی قایل به این هستند که نیاز به واژه گزینی نیست. اتقاقا اگر رسانه ها به کار ببرند مردم به کار می برند. نگاه کنید به دو واژۀ سامانه و یارانه که نسل قبل به کار نمی برد و می گفت سیستم یا سوبسید وحالا اگر بگویی سوبسید تعجب می کنند.

 روزگاری واژه های دانشگاه، واژه، ارتش، پدافند و دادگستری را بزرگانی ( به ترتیب) چون عباس اقبال، حسن تقی‌زاده، خسرو فرشید‌ورد، جعفر شهیدی و عبدالله مستوفی دست می انداختند اما اکنون هر 5 واژه کاملا مرسوم است. 

   دست آخر این که واژه سازی ربطی به کنترل نرخ تورم ندارد. این گونه نیست که اگر نگوییم ترند نرخ تورم از 50 درصد به 3 درصد کاهش نیابد!

  این سخن شاهرخ مسکوب را فراموش نکنیم که «ایرانی بودن با همۀ مصایب آن به زبان فارسی‌اش می‌ارزد». اگر زبان فارسی هم آسیب ببیند چه بگوییم؟! 

موضوع : خبر

پوردهقان نماینده مجلس با انتقاد از ممنوعیت واردات و فعال سازی مدل های جدید گوشی های آیفون از وعده وزیر ارتباطات برای حل این مشکل خبر داد.

علیرضا پوردهقان، عضو کمیسیون صنایع و معادن مجلس شورای اسلامی در گفت وگو با عصر ایران در مورد ممنوعیت واردات مدل های جدید آیفون گفت: هفته گذشته در محل وزارت ارتباطات و فناوری اطلاعات  به دعوت وزیر حضور یافتیم  و مسائل حوزه ارتباطی همانند بحث اینترنت روستایی،  سرعت اینترنت و کیفیت آن و زیرساخت خدماتی که وزارت ارتباطات باید  به دولت بدهد و دولت الکترونیک را فعال کند را مطرح کردیم. بحث رجیستری هم مطرح شد که یکی از جاهایی که باید نظر بدهد و پیگیری کند وزارت ارتباطات است.

کانال عصر ایران در تلگرام 
هم اکنون دو مدل گوشی آیفون (ساخت اپل)‌ یعنی آیفون 14 و 15 در ایران ریجستر (فعال سازی) نمی شود و قابل استفاده نیستند.
وی اظهار کرد:  آقای وزیر در این جلسه تاکید کرد که در زمینه رجیستری تصمیم گیر نهایی نیست. یعنی اینگونه نیست که خودش مصوب کند و انجام شود. دستگاه ها و نهادهای مختلفی در این رابطه دخیل هستند. کمیسیون هم بر این مسئله تاکید کرد که همه دستگاه ها چه در حوزه نظارتی و چه امنیتی و چه  موضوعات ارزی که باید بانک مرکزی  تامین کند باید همکاری کنند که این مشکل حل شود چراکه رجیستری خواست و دغدغه مردم است.

پوردهقان تاکید کرد: آقای وزیر از ما مهلتی خواستند که این موضوع  را بررسی و حل کنند. البته وی تاکید داشت که اولویت اول موضوع ساماندهی فیلترینگ است و سه سناریو را آماده کردند که فیلترینگ را از فضای فعلی  بهتر کنند و در کنارش بحث رجیستری را دنبال کنند و یک مهلتی خواستند تا  رایزنی های لازم را با دستگاهها انجام دهند.

 وی گفت:  جلوی یک موضوع ساده و معمولی یعنی واردات گوشی های آیفون را به بهانه خروج ارز گرفته ایم ولی از آن طرف قاچاق انجام می شود. درآمد در این حوزه  سالانه یک میلیارد دلار است که بعدا تقسیم می شود و به شکل ارز از کشور خارج می شود و الان  این ارز ازطریق  بازار غیر رسمی و به صورت قاچاق از کشور خارج می شود که این باعث می شود درآمد دولت هم تامین نشود و حق الناس است در حالی که  این تعرفه حق مردم است. در واقع ممنوعیت واردات آیفون بازی دو سر باخت است هم مردم ناراضی هستند و هم دولت درآمدی از بازار فروش آن نصیبش نمی شود. 

یکی از موضوعات در بحث ممنوعیت واردات آیفون بحث تامین ارز است، گفت:  لغو ممنوعیت واردات آیفون مطالبه به حق مردم است و قشری از مردم دوست دارند  این گوشی دستشان باشد. اینکه ما جلوی واردات را بگیریم و بگوییم فلان برند اجازه ندارد وارد شود چون  ارز از کشور خارج می شود اجحاف در حق مردم است . دولت نباید وارد این فضا شود. باید حق مردم را ادا کند. اگر این روند طولانی شود قطعا سوال از وزیر ارتباطات و همچنین وزیر اقتصاد را کلید خواهیم زد.

موضوع : خبر 

  کریستوف با سی‌ان‌ان نیز همکاری می‌کند. او در مقدمۀ همین مقاله که روایتگر جنگ سودان است، چنین نوشته است: «پس از سفر به مرز چاد و سودان، مشاهدۀ فجایع این بخش از جهان و بازتاب آن همه کشتار، تجاوز و قحطی که سودان را به تباهی کشانده، با سیلِ نظرات و پرسش‌های قابل‌تأملِ خوانندگان مواجه گشتم و بر آن شدم تا در مقاله‌ای جداگانه به طرح برخی نظرات در قالب پرسش و پاسخ بپردازم که شاید به یاری خوانندگان بتوانیم دلایل اصلی این منازعۀ ویرانگرانه را دریابیم.»

   شایان ذکر است که مقالات ترجمه‌شده در این بخش، صرفاً بازتاب دیدگاه نویسنده و در راستای بررسی مطبوعات جهان است.
➖➖➖➖➖➖➖➖➖ 
   عصر ایران/ ترجمه: سودان در شمال شرقی آفریقا قرار دارد و پایتخت‌اش خارطوم است. در گذشته «بلاد السودان» نام داشت که معنای آن، «سرزمین سیاهان» است. این کشور در شمال با مصر، در شمال غربی با لیبی، در غرب با چاد، در جنوب غربی با آفریقای مرکزی، در جنوب با سودان جنوبی، درجنوب شرقی با اتیوپی و در شرق با اریتره، مرز مشترک دارد. سودان از شرق به دریای سرخ متصل است و با عربستان سعودی مرز آبی دارد. طبق آخرین سرشماری، ۴۹ میلیون نفر جمعیت دارد و بیش از ۹۷ درصدِ مردم، مسلمان هستند 

   سودان سومین کشور بزرگ آفریقا و دومین کشور بزرگِ جهان عرب پس از الجزایر است، در سال ۱۹۵۶ استقلال یافت و به استثنای یک دورۀ ۱۰ ساله در خلال سال‌های ۱۹۷۲ و ۱۹۸۳ میلادی، همواره دستخوش تلاطم سیاسی و جنگ داخلی بود. در گذشته با دو جنگ داخلی و «جنگ دارفور» مواجه شد و کماکان با پاک‌سازی قومی و برده‌داری دست به گریبان است. سودان، در گذشته بزرگ‌ترین کشور آفریقا و بزرگ‌ترین کشور جهان عرب بود تا این‌که در سال ۲۰۱۱، «سودان جنوبی» در پی برگزاری همه‌پرسی از آن جدا شد. طبق «شاخص ادراک فساد»، یکی از فاسدترین کشورهای جهان از نظر میزان فساد اداری و سیاسی است و بر پایۀ «شاخص گرسنگی جهانی» نیز، پنجمین کشور جهان است و وضعیت نگران‌کننده‌ای دارد. 

  پس از انتشار سلسله مقالاتِ گزارشی در باب مصائبِ سودانِ جنگ‌زده، به‌ویژه با انعکاسِ «بحران گرسنگی» در این منطقه، تصمیم گرفتم مقالۀ مستقلی را به درج برخی نظرات و پرسش‌های خوانندگان اختصاص دهم. پاسخ‌های من نیز در پی آمده‌اند.

  دیوید وود از جانسون‌سیتی در ایالت تنسی: شاید بتوانید در فهم نزاع حاکم بر سودان به من کمک کنید. می‌خواهم بدانم جدالِ دو جناح متخاصم، مبنای دینی و عقیدتی دارد یا بحث دیگری در میان است؟

  نیکلاس کریستوف: دو جناح متخاصم، «ارتش سودان» و شبه‌نظامیانی موسوم به «نیروهای پشتیبانی سریع» هستند که درگیر جنگ داخلی شده‌اند. تصور کنید ارتش ایالات متحده و نیروی نظامیِ «کوکلوکس‌کلان» به یکدیگر ملحق شوند تا برای براندازیِ دولت منتخبِ ایالات‌متحده، کودتا کنند. برآیند این وضع هم حکمرانیِ ظالمانه بشود و عاقبت طرفین به جان هم بیفتند تا جنگی خونین به بهای گرسنگی، ویرانی و قتل‌عام غیرنظامیان درگیرد. این همان شمای کلی و تقریبی از ماجرایی است که در سودان می‌گذرد.

 [م. «نیروهای پشتیبانی سریع موسوم به RSF» (به عربی: قوات الدعم السريع) گروهی شبه‌نظامی است که در گذشته زیر نظر دولت سودان بود. RSF متشکل از مبارزانی است که در طول جنگ دارفور برای دولت سودان جنگیدند و مسئول جنایات علیه غیرنظامیان هستند. به گزارش «دیده‌بان حقوق بشر»، اقدامات آن‌ها در دارفور، «جنایت علیه بشریت» است.]

 [م. کوکلوکس‌کلان T(KKK، گروه خشونت‌محور و نژادپرستِ سفیدپوست است که در پی جنگ داخلی در ایالات متحده (در سال ۱۸۶۵) روی کار آمد. این گروه در جنوب در واکنشی به دورۀ بازسازی شکل گرفت، زمانی که آفریقایی‌آمریکایی‌ها، حقوق و آزادی‌های جدیدی به دست آورده بودند. هدف این گروه، بازگرداندن سلطۀ سفیدپوستان و حفظ جداسازی نژادی با ارعاب، خشونت و ترور بود.کوکلوکس‌کلان به‌ استفاده از تاکتیک‌های خشن و رعب‌آور، از جمله اعدام‌های غیرقانونی، آتش‌سوزی و حملات فیزیکی علیه آفریقایی‌آمریکایی‌ها و دیگر گروه‌های اقلیت مشهور است. اعضای این گروه معمولاً لباس‌ سفید و کلاه پوشیده‌ای داشتند که هویتشان پنهان و رمزآلود بماند.آن‌ها  تجمعات و رژه‌هایی برگزار می‌کردند که ایدئولوژی برتری سفیدپوستان و پاکی نژادی را ترویج می‌کرد. معتقد بودند که آمریکا باید کشوری برای سفیدپوستان باشد و حقوق آفریقایی‌آمریکایی‌ها، مهاجران و دیگر جوامع اهمیتی نداشته باشد.]

    «نیروهای پشتیبانی سریع»، مسئول قتل‌عام‌ها و تجاوزهایی هستند که در سلسله مقالات سودان شرح داده‌ام. نوشته‌ها، ناظر بر نسل‌کُشیِ دارفور در دو دهۀ گذشته‌اند.

     در دارفور، شکاف مذهبی وجود ندارد، چون تقریباً همۀ مردم مسلمان و سنی هستند. نزاع سیاسی در 3 جبهه جریان دارد: 

    1- نزاع اعراب و اقوام غیرعرب
    2- نزاع سفیدپوستان و سیاه‌پوستان
    3- نزاع عشایر و یکجانشینان

    توجه کنید که نیروهای پشتیبانی سریع، عرب‌ هستند و با گروه‌های قومیِ غیرعرب مبارزه می‌کنند. مهاجمان عرب، پوست روشن‌تری دارند و سیاه‌پوستان آفریقایی را هدف نزاع قرار می‌دهند؛ چنان‌که آن‌ها را برده و کیسه‌زبالۀ سیاه خطاب می‌کنند. گروه‌های عرب غالباً در زمرۀ گله‌داران و عشایراند، درحالی‌که قبایل آفریقایی کشاورز و یکجانشین‌ هستند. این وضعیت به درگیری بر سر دسترسی به آب و حقوقِ چراگاه منجر شده و با تغییرات آب‌و‌‌هوایی نیز تشدید شده است.

  دنیل براونشتاین از برکلی در ایالت کالیفرنیا: چگونه می‌توانیم با قحطی و بحران کمبود مواد غذایی در سودان مقابله کنیم؟ آیا بسته‌های هواییِ غذا یا رسیدگی به جوامع کشاورزیِ محلی می‌تواند کمکی به مردم باشد؟ 

  نیکلاس کریستوف: در سودان وضعیت اضطراری اعلام شده و برخی کارشناسان نگرانند که قحطیِ ناشی از جنگ داخلی، به یکی از بدترین موارد در تاریخ مبدل شود و قحطیِ سال 1984 در اتیوپی و سایر کشورها را تحت‌الشعاع قرار دهد. مشاهدۀ کودکان گرسنه جگرخراش است. آن‌قدر بی‌جان‌اند که حتی نمی‌توانند اشک بریزند و غذا طلب کنند. خاموش شده‌اند. بدن نحیفشان رو به مرگ است و فقط برای زنده‌نگه‌داشتنِ اندام‌های اصلی، انرژی صرف می‌کند.

   بهترین راه برای جلوگیری از استمرار قحطی شدید در سودان، خاتمه‌دادن به جنگ است؛ اما اگر جنگ به‌هرنحو ادامه یابد، دست‌کم باید طرفین درگیر را در مضیقه قرار داد تا اجازۀ دسترسی بیشتر به کمک‌های بشردوستانه را بدهند. این بدان معناست که کامیون‌ها اجازه داشته باشند برای مردمی که گرسنه مانده‌اند، غذا بیاورند. پزشکان بدون مرز گزارش می‌دهند که مجبور شده‌اند جیرۀ غذایی پنج هزار کودکِ مبتلا به سوء‌تغذیه را قطع کنند، زیرا طرفین متخاصم مانع از تلاش برای تأمین مجدد مواد غذایی شده‌اند.

   بیشتر کشورهای جهان، اعتنایی به گرسنگی مردم در شرایط خاص ندارند. کودکان در شرایط جنگی از بقیۀ گروه‌ها آسیب‌پذیرتراند. در سودان نیز چنین است. جنگ‌سالاران، کودکان را به گرسنگی و نیستی می‌کشانند. ایالات متحده باید از منابع اطلاعاتی برای نظارت بر جنایات و نشر فجایع استفاده کند تا طرفینِ متخاصم را پاسخگو سازد و به معافیت از مجازات پایان دهد.

   کشورهای امدادرسان هم باید به همین سیاق پیش بروند و از کارگروه‌هایی نظیر «برنامۀ جهانی غذای سازمان ملل» حمایت کنند. درحال‌حاضر فقط نیمی از درخواست‌های سازمان ملل برای کمک به سودان برآورده شده و هنوز نیازمند کمک‌های جهانی هستیم.

[م. «برنامۀ جهانی غذای سازمان ملل» ((World Food Programme (WFP)، شاخۀ کمک‌های غذایی سازمان ملل متحد و بزرگ‌ترین نهاد بشریِ جهان در زمینۀ امنیت غذایی و رفع گرسنگی است. دفتر مرکزی‌اش در رُم قرار دارد و بیش از ۸۰ دفتر در کشورهای دیگر دارد. این سازمان برای کمک به مردمی که قادر به تأمین غذا برای خانوادۀ خود نیستند، تلاش می‌کند و در این راستا با کمبود ریزمغذی‌های ضروری مقابله می‌کند، سعی در کاهش مرگ و میر کودکان و بهبود سلامت مادران دارد، با بیماری‌هایی مثل اچ‌آی‌وی مبارزه می‌کند و پروژه‌های غذا در ازای کار را در دستور کار قرار می‌دهد.  برنامۀ جهانی غذا در سال ۲۰۲۰ به دلیل تلاش‌های این سازمان برای کمک در مناطق همه‌گیریِ ویروس کرونا (کووید ۱۹) برندۀ جایزۀ نوبل صلح شد. برنامۀ جهانی غذا، 5 هدف استراتژیک دارد که عبارت‌اند از : 1- نجات جان افراد و حمایت از امرار معاش در مواقع اضطراری 2-جلوگیری از گرسنگی حاد و سرمایه‌گذاری برای آمادگی در مقابل بلایای طبیعی و کاهش اثرات آن 3- بازگرداندن و بازسازی زندگی و امرار معاش پس از جنگ و بلایای طبیعی یا در شرایط گذار 4- کاهش گرسنگی مزمن و سوء‌تغذیه 5- تقویت توانایی ملت‌ها برای مهار گرسنگی با سیاست‌های واگذاری و خرید محلی]

  دیل باودن از بویزی در ایالت آیداهو: به نظرم ما به قدر کافی در حیاط خلوت خودمان مشکل داریم. دیگر لازم نیست به مسائل آفریقا سرک بکشیم.

     نیکلاس کریستوف: آمریکا در در دهۀ 1930 و اوایل دهۀ 40، با مشکلات داخلی زیادی دست‌به‌گریبان بود، اما آیا آن زمان، حق داشتیم هولوکاست را نادیده بگیریم؟ چندین دهه بعد «بیل کلینتون» گفت: «انفعال‌ در قبال نسل‌کشیِ رواندا، از بزرگ‌ترین پشیمانی‌های دوران ریاست‌جمهوری‌ام بوده است». حرف من این است که ما این ظرفیت را داریم که بتوانیم مشکلاتمان را در خانه حل کنیم و در سودان هم تفاوت ایجاد کنیم. این که نمی‌توانیم همۀ اقدامات لازم را در سودان انجام دهیم، به این معنی نیست که باید منفعل و نظاره‌گر باشیم. 

  [م. «نسل‌کشی رواندا» در سال ۱۹۹۴ در پی سقوط هواپیمای حامل «جووینال هابیاریمانا» (رئیس‌جمهور وقت رواندا) در حوالی کیگالی (پایتخت این کشور) به وقوع پیوست. «قوم هوتو» این جنایت را به «قوم توتسی» نسبت داد. همین امر در جامعۀ بی‌حکومت، آغاز درگیری‌های شدید میان این دو قوم شد. در جریان نسل‌کشی روآندا که از آن با عنوان تاریک‌ترین فاجعۀ انسانیِ نیم سدهٔ گذشته یاد می‌شود، علاوه بر کشته‌شدن ۸۰۰ هزار مرد، زن و کودک، به ۲۰۰ تا ۵۰۰ هزار زن تجاوز جنسی شد. سازمان ملل در آغاز‌ از پذیرش این رویداد به عنوان نسل‌کشی خودداری کرد و به‌شدت مورد انتقاد رسانه‌های جمعی قرار گرفت. این واقعه منجر به بحث‌هایی برای تغییر در ساختار سازمان ملل به منظور برخورد سریع و قاطعِ جامعۀ بین‌الملل با نسل‌کشی شد. با آغاز نسل‌کشیِ سازمان یافته که ۱۰۰ روز طول کشید، ۸۰۰ هزار نفر (طبق آمار سازمان ملل) یا ۱٬۰۷۱٬۰۰۰ نفر (طبق آمار دولت رواندا) از قوم توتسی و هوتوهای میانه‌رو کشته شدند.]

   تروور فرگوسن، از شهر ویکتوریا در ایالت بریتیش کلمبیا : آیا واکنش نظامیِ سازمان ملل یا ایالات متحده می‌تواند کشتار را کاهش دهد و فرایند دریافت و توزیع غذا را بهبود بخشد؟ 

  نیکلاس کریستوف: نه، اقدام نظامی چارۀ کار نیست. برخی از «نیروی بین‌المللیِ حافظ صلح» صحبت می‌کنند، همان نیرویی که به خاتمۀ نسل‌کشیِ دارفور کمک کرد؛ اما فکر نمی‌کنم امروزه ارادۀ سیاسی برای ایجاد چنین نیرویی وجود داشته باشد. صلحی هم در کار نیست که بتوان از آن حفاظت کرد. البته این حرف‌ها نباید مأیوس‌کننده باشد. 

   امارات متحدۀ عربی با تسلیح و حمایت از نیروهای پشتیبانی سریع به جنایات دامن می‌زند. می‌توان امارات را وادار به عقب‌نشینی کرد. می‌توان کاری کرد که به خاطر همدستی در جنایات جنگی شرم‌سار شود، دقیقاً به همان نحو که پنج سال پیش با عقب‌نشینی از جنگ وحشیانۀ یمن، سرافکنده شد. نیروهای مسلح سودان را هم می‌توان شرمگین و وادار به غذارسانی به مناطقی کرد که مردم را در آن‌ها به گرسنگی کشانده‌اند. 

   ایده‌آل‌ترین حالت این است که این دو عقربِ زهرآگین، اطمینان یابند که دیگری قدرت را به دست نمی‌گیرد. آن‌وقت توافق می‌کنند به پادگان‌هایشان عقب‌ بنشینند تا دوباره در سودان، حکومت غیرنظامی برقرار شود. نیل به این هدف، مستلزم تحریم، فشار، توجه و شرمساری در سطحی بسیار بالاتر از وضعیت کنونی است. این اتفاق نمی‌افتد، مگر این‌که آمریکا و انگلیس پیشاهنگ باشند.

    پیت سامر از شهر ردوود در ایالت کالیفرنیا: وحشتناک‌تر از همه امارات است که با ارسال سلاح از خشونت‌ِ و جنگ‌طلبیِ R.S.F (نیروهای پشتیبانی سریع) در قبالِ قبایل سیاه‌پوست آفریقایی حمایت می‌کند؛ ولی حدس می‌زنم ایالات متحده به خاطر وجود پایگاه آمریکایی در امارات و مناسباتِ فیمابین به دولت امارات وابسته باشد، بنابراین نمی‌توانیم این کشور را در مضیقه قرار دهیم تا فشار بر سودان را کاهش دهد. 

     نیکلاس کریستوف: بازیگران دولتی و خصوصی می‌توانند از نقاط نفوذ بر رهبریِ امارات از جمله تجارت طلای حاصل از مناطق جنگی، منافع مالی این کشور در تیم‌ها و لیگ‌های ورزشی، خرید تسلیحات آمریکایی و اتکای آن به لابی‌های واشنگتن، استفاده کنند. اگر ابوظبی با فشار کافی مواجه شود، ممکن است به این نتیجه برسد که حمایتش از نیروهای واکنش سریع، به این همه دردسر نمی‌ارزد.

 
   [م. نویسندگان در مقالۀ «جنگ پنهان امارات در سودان: چگونه فشارهای بین‌المللی می‌تواند مانع نسل‌کشی شود» که در وب‌سایت فارن‌افرز منتشر شده، ضمن بررسی فاجعۀ انسانی در سودان بر اثر جنگ داخلی، علت اصلی استمرار جنگ را نقش امارات متحدۀ عربی و منفعت عظیم آن از طلای سودان دانسته و معتقداند که برای توقف جنگ باید فشار مدنی بر ابوظبی وارد شود. در قیاس با جنگ‌های سایر مناطق جهان، هیچ جنگ مشابهی با چنین شدت و دامنۀ درگیری وجود ندارد. از زمان آغاز جنگ داخلی در آوریل 2023، ۱۰ میلیون سودانی خانه‌های خود را ترک کرده‌اند. از هر هشت آوارۀ     داخلی در جهان، یک نفر سودانی است و کودکان بیش از هر جای دیگری از دنیا در سودان از خانه‌های خود آواره شده‌اند.]

  نیکلاس کریستوف: سر در نمی‌آورم که چرا «بایدن» این‌قدر برای امارات متحدۀ عربی احترام قائل شده و در برابر اقداماتش کوتاه آمده است. ما اهرم‌های زیادی برای فشار بر امارات داریم. بایدن به‌درستی از رئیس‌جمهور «جورج دبلیو بوش» انتقاد کرد که چرا در جریان نسل‌کشی دارفور، اقدام لازم را انجام نداد، ولی بوش آن‌موقع، بسیار فعال‌تر از بایدن بود. اگر میلیون‌ها نفر از قحطیِ قابل اجتناب در سودان جان خود را از دست بدهند، لکۀ ننگی بر میراث بایدن خواهد نشست.

  بسکتبالیست‌ها، سهام‌داران و هواداران ورزشی باید همکاریِ «ان‌بی‌ای» با امارات را زیر سؤال ببرند. عدم همکاری، جهان بسکتبال را خدشه‌دار می‌کند. برنامه‌گذاران باید رویدادهای امارات متحدۀ عربی را لغو کنند و از هنرمند رپ، «مَکِل‌مور» الگو بگیرند که در اعتراض به کشتار فلسطینیان گفت: «همۀ ما رسانۀ اجتماعی داریم. لطفاً در حمایت از فلسطین چیزی بگویید و شریک این نسل‌کشی نشوید». حتی بحث در مورد چنین تحریمی، هزینه را برای امارات متحدۀ عربی افزایش می‌دهد و منجر به تغییر سیاست‌های این کشور خواهد شد.

[م. اتحادیۀ ملی بسکتبال (National Basketball Association) یا ان‌بی‌ای (NBA)، لیگ حرفه‌ای بسکتبال بزرگسالان آمریکا و معتبرترین لیگ بسکتبال در جهان است.]

   دیوید مارگولیس از شهر رازوِل در ایالت نیومکزیکو: شما گفت‌و‌گوهای زیادی با رهبران شبه‌نظامی داشته‌اید و در مقالاتشان به شرح جنایاتی پرداخته‌اید که آن‌ها مرتکب شده‌اند. مایلم بدانم که این آدم‌ها چگونه می‌توانند این وقایع را برای خود وخانواده‌هایشان توجیه کنند؟ 

  نیکلاس کریستوف: البته اخیراً نتوانستم وارد دارفور شوم و به‌تازگی با هیچ‌یک از رهبران جنگی و نیروهای مسلح عادی که مسئول جنایات هستند، گفت‌و‌گو نکرده‌ام، اما در گذشته این کار را انجام داده‌ام.

   واقعاً جالب است. آن‌ها حق‌به‌جانب‌اند و خود را خیرخواه و درستکار می‌دانند. می‌گویند در جنایاتی که به آن‌ها نسبت داده‌اند، اغراق شده و طرف مقابل نیز به گروهی از اعراب حمله‌ور شده است. آن‌ها می‌گویند سیاهان آفریقا متجاوز هستند و در گله‌داری و دامداری اختلال ایجاد می‌کنند. معتقداند که بومی‌ها چاه‌های آب را تخلیه می‌کنند و حیوانات اهلی را می‌ربایند؛ درنتیجه ادعایشان این است که صرفاً از قلمروشان دفاع می‌کنند.

   اعراب با سیاه‌پوستانِ آفریقایی، غیرانسانی رفتار می‌کنند و آن‌ها را رعیت خطاب می‌کنند تا کشتار و تجاوز آسان‌تر شود. مبارزان، زنان را غنیمت و ابزار جنگی قلمداد می‌کنند. تجاوز جنسی به زنان پیامدهای غیرقابل‌تصوری دارد. تجاوز عموماً دسته‌جمعی است و در این حالت، جنایتی هولناک و تمام‌عیار شکل می‌گیرد که سیاه‌پوستان آفریقایی را به وحشت می‌اندازد و مردم را سراسیمه و گریزان می‌کند. رهبران قبیله نیز به‌دلیل ناکامی در محافظت از زنان، سرشکسته و بدنام می‌شوند. چنین وقایعی عموماً گزارش نمی‌شود و مهاجمان را به دردسر نمی‌اندازد. 

  بانی دیلون از شهر فورت‌وُرث در ایالت تگزاس: من خانه‌دار هستم و در تگزاس زندگی می‌کنم. شرایط مردم جنگ‌زدۀ سودان واقعاً دل‌خراش است. چه‌طور می‌توانم به مردم این منطقه کمک کنم؟ دلم می‌خواهد کاری کنم و سهمی در کاهش مشکلاتشان داشته باشم.

  نیکلاس کریستوف: اگر می‌خواهید سهمی در تلاش‌های امدادگرانه داشته باشید، می‌توانید به کارزار حمایت از تلاش‌های مردمِ محلی سودان در سایت MutualAidSudan.org بپیوندید که در سال جاری، نامزد دریافت جایزۀ نوبل صلح شده است. من «پزشکان بدون مرز» را که در سودان و چاد فعالیت می‌کنند، از صمیم دل تحسین می‌کنم. آن‌ها جسارتی ناب و قلبی رئوف دارند که در آن شرایط پرهول، رنج مردم را التیام می‌بخشند. گروه‌های حمایتی دیگری هم وجود دارند. یکی از آن‌ها، paema.ngo است؛ سازمانی خلاقانه، کوچک و مردم‌نهاد برای پیشگیری از جنگ و پایان‌دادن به خشونت‌های جمعی. 

   «دیده‌بان حقوق بشر» تحقیقات مفصلی در مورد بحران سودان انجام داده. «پل سیمون» سناتور سابقِ ایالت ایلینویز می‌گوید: اگر هر یک از اعضای کنگره، فقط 100 نامۀ دادخواهانه از مردم دریافت می‌کرد که در جریان نسل‌کشی رواندا خواهان اقدام عملی بودند، دولت ایالات متحده، دست به کار می شد.

   جنگ، سودان را متضرر خواهد کرد، اما میزان تلفاتِ ناشی از قحطی، تا حدی به ما بستگی دارد. آمار کشته‌ها می‌تواند 500 هزار یا 12 میلیون نفر باشد. ما برای نجات جان میلیون‌ها نفر فرصت داریم و ازطرفی می‌توانیم بگوییم سرمان شلوغ است، این موضوع پیچیده است و بهتر است موضوع به خودشان واگذار شود.

  این‌ها را می‌گویم و به یاد زنی می‌افتم که «مریم سلیمان» نام داشت. نیروهای پشتیبانی سریع، پنج برادرش را اعدام کرده بودند و قصد تجاوز به او را داشتند. رو به من کرد و گفت: «مگر ما انسان نیستیم؟» ‌ همۀ ما باید تأمل کنیم و به این پرسش پاسخ دهیم.


   [م. جنگ سودان، رخدادی خونین و دامنه‌دار بین دو بخش رقیب در دولت نظامی سودان است؛ از یک سو، ارتش سودان به رهبری «عبدالفتاح البرهان» و از سوی دیگر، نیروهای پشتیبانی سریع (آراس‌اف) به فرماندهی «محمد حمدان دقلو (حمیدتی)». جنگ داخلی فقط به این دو گروه محدود نیست. ۳ گروه کوچک‌تر هم وارد میدان شده‌اند؛ نیروی حفاظت مشترک دارفور، گروه عبدالوحید النور از جنبش آزادی‌بخش سودان و گروه عبدالعزیز الحلو از جنبش خلق آزادی‌بخش سودان شمالی. خارطوم، به‌سرعت به کانون اصلی درگیری‌ها مبدل شد و نبردهای سنگینی در این شهر و دارفور رخ داد. کشورهای جهان برای برقراری آتش‌بس کوشیده‌اند. در ماه مه ۲۰۲۳ نیز پیمان جده به امضا رسید، اما نتوانست جلوی جنگ را بگیرد.]

موضوع : خبر 

تهانی یاسین" زن 36 ساله لبنانی در سه ماه آخر بارداری خود بود که تصمیم گرفت برای به دنیا آوردن دخترش به زادگاهش بیروت بازگردد.

به گزارش عصرایران، جنگ اسرائیل علیه لبنان در هفته های اخیر شدت گرفته است. چند هزار نفر در لبنان کشته و شمار بیشتری زخمی شده اند. شمار زیادی از مناطق مسکونی لبنان و از جمله بیروت با حملات ارتش اسرائیل روبه رو شده اند. جنگ ادامه دارد.

کانال عصر ایران در تلگرام 
رویترز ادامه داد: اگرچه او با همسر و سه فرزندش در کشور آفریقایی "گینه استوایی" زندگی می کرد اما اعتماد بیشتری به سیستم درمانی لبنان داشت. به همین دلیل تصمیم گرفت برای به دنیا آوردن فرزندش به کشورش بازگردد.ش

اما چند روز پس از ورود او به بیروت، "تهانی" از تصمیم خود پشیمان شد. اسرائیل حملات نظامی خود را به لبنان افزایش داد و پایگاه‌های حزب‌الله در جنوب، دره بقاع در شرق و ضاحیه، حومه جنوبی بیروت در نزدیکی خانه‌اش را هدف قرار داده است.

اگرچه منطقه محل سکونت او مستقیم بمباران نشد اما حملات به طرز نگران کننده ای به خانه آنها نزدیک بود. تهانی به دلیل صدای هواپیماهای جنگی اسرائیل که دیوار صوتی را می شکستند و در ارتفاع پایین پرواز می کردند، احساس ترس  می کرد.

تهانی 36 ساله به دلیل نگرانی برای امنیت فرزند متولد نشده اش، به آپارتمانی در نزدیکی بیمارستان جابجای شد. بیمارستانی که قرار بود تولد فرزندش آنجا انجام شود.

او ساعاتی پس از زایمان در بیمارستان "طراد"  در مرکز بیروت در 10 اکتبر به رویترز گفت: "پزشکانم به من گفتند که در مرحله بسیار پیشرفته بارداری هستم و نمی توانم سفر کنم. چاره‌ای جز ماندن و زایمان در اینجا نداشتم."
"تهانی" در حالی که روی تخت بیمارستان در کنار دختر تازه متولد شده اش دراز کشیده بود، از اینکه او و فرزندش در سلامت کامل هستند ابراز آرامش کرد. این در حالی است که درگیری های جنگ افزایش یافته و این تجربه بسیار متفاوتی برای تعداد زیادی از مادران باردار ساخته است.

دکتر "نیکولا بعقیلی" پزشک متخصص زنان و زایمان در بیروت می‌گوید که از زمان آغاز درگیری ها در یک سال اخیر شاهد افزایش زایمان‌های زودرس و مرگ جنین بوده است.

این پزشک 61 ساله که مالک کلینیک خصوصی در بیروت است و همزمان در چند بیمارستان در این شهر هم کار می کند، گفت: " تعداد جنین هایی که در شکم مادرشان مرده اند، بیشتر شده و این تکان دهنده است."

او افزود: مشکلات زیادی وجود دارد. شگفت‌انگیز این است که بسیاری از همکاران من متوجه همین موضوع شده‌اند. وقتی... دو مرگ جنین داخل رحم در یک سال رخ می دهد اما ناگهان این تعداد در عرض دو ماه به 15 مرگ جنین می رسد، این نشان می دهد که اشتباهی رخ داده است."

موضوع : خبر 

نام‌ دخترش فاطمه است. شاید تنها دختر عربی باشد که در تالاب شادگان خودش به تنهایی قایق می‌راند. او ۱۰‌ها محدودیت را پشت سر گذاشته تا بتواند روی قایق کوچکش بایستد و آن را هدایت کند. او حتی مدتیست که خودش گردشگران را به داخل تالاب می‌برد. موضوعی که مورد اعتراض پسرعموها و مردان فامیل هم شده‌است. اعتراض‌هایی که فقط با حمایت پدر هنوز به نتیجه نرسیده‌اند و همچنان شاهد دیدن فاطمه با قایق کوچکش در تالاب هستند. اما او یک قایق سوار تازه‌کار نیست. این کار را وقتی ۷ سال داشته یاد گرفته‌است. همان زمان که روستای صراخیه هنوز تا این حد نوساز نشده بود و آب تالاب هم تا این حد عقب‌نشینی نکرده بود. صراخیه جزیره‌ای در محاصره آب بود و مدرسه، بیرون از این جزیره. فاطمه وقتی هفت ساله بود،‌ خودش قایق را تا مدرسه می‌راند.

تالاب بین‌المللی شادگان یکی از بزرگترین تالاب‌های ایران است. این تالاب در فهرست تالاب‌های جهان در کنوانسیون رامسر به ثبت رسیده و پهنه آبی وسیعیست که معیشت بیش از ۱۰۰ هزار نفر به آن وابسته است. در جنوب شهر شادگان و شمال آبادان واقع شده و دو رودخانه جراحی و کارون به آن می‌ریزند. همان دو رودخانه‌ای که حالا به دلیل داشتن موانعی مثل سد‌ها، سال‌هاست که آب کافی به تالاب نمی‌رسانند و برای همین بخشی از آن خشک شده‌است. یک بحران جدی نه برای آن ۱۰۰ هزار نفر که برای کل استان خوزستان.

فاطمه و خانواده‌اش یکی از همان ۱۰۰ هزار نفری هستند که معیشت و حیات‌شان از تالاب است. «یک‌بار خاله‌ام به من گفت که پدرت مثل ماهی می‌ماند، اگر از تالاب برود می‌میرد». این را خاله فاطمه به او گفته بود. وقتی زندگی در تالاب خیلی سخت‌تر شده بود و اهل خانه به پدر گفته بودند که گاو میش‌ها را بفروشد و زندگی را برای رفتن به شهر بار بزند. همان زمان که فاطمه وقتی این حرف‌ها را به پدرش می‌زد، مرگ را در چشمانش دیده بود. همان چشمانی که تالاب را در‌ آن می‌دید.